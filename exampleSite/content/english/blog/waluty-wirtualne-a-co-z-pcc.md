+++
date = 2021-03-27T23:00:00Z
description = ""
draft = true
image = "/images/pcc.PNG"
title = "Waluty wirtualne – a co z PCC?"
type = ""

+++
### 

Zgodnie z ustawą o podatku od czynności cywilnoprawnych opodatkowaniu podlegają m.in. umowy sprzedaży oraz zamiany rzeczy i praw majątkowych. Podstawę opodatkowania stanowi wartość rynkowa rzeczy lub prawa majątkowego, a stawka podatku wynosi 1%.

Z uwagi na specyfikę handlu walutami wirtualnymi, która często polega na ciągłym ich obracaniu w ramach zakupu, sprzedaży i wymiany, opodatkowanie każdej transakcji umowy sprzedaży lub zamiany waluty wirtualnej mogłoby doprowadzić do obowiązku zapłaty podatku, który przewyższałby zainwestowane przez podatnika środki pieniężne.

Mając na uwadze powyższe z dniem 13 lipca 2018 r. zostało wprowadzone Rozporządzenie Ministra Finansów w sprawie zaniechania poboru podatku od czynności cywilnoprawnych od umowy sprzedaży lub zamiany waluty wirtualnej.

Zgodnie z powyższym rozporządzeniem zaniechano poboru podatku od czynności cywilnoprawnych od podatników nabywających w drodze umowy sprzedaży lub zamiany walutę wirtualną. Zaniechanie poboru podatku miało zastosowanie do umów sprzedaży lub zamiany waluty wirtualnej dokonanych od dnia wejścia w życie rozporządzenia do dnia 30 czerwca 2020 r.

Należy podkreślić, że transakcje zakupu lub zamiany walut wirtualnych dokonane po 30 czerwca 2019 r. również nie będą związane z obowiązkiem zapłaty podatku od czynności cywilnoprawnych.

W ramach tzw. tarczy antykryzysowej 2.0 ustawodawca w art. 9 pkt. 1a ustawy o podatku od czynności cywilnoprawnych na stale wprowadził zasadę, zgodnie z którą sprzedaż i zamiana walut wirtualnych będzie zwolniona z opodatkowania podatkiem od czynności cywilnoprawnych. Przepis ma zastosowanie dla transakcji dokonanych od 1 lipca 2020 r.

Oznacza to, że transakcje sprzedaży oraz zamiany walut wirtualnych są zwolnione z tzw. podatku PCC.

W razie problemów podatkowych związanych z rozliczeniem walut wirtualnych zapraszamy do kontaktu!