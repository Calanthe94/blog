+++
date = 2021-04-06T22:00:00Z
description = ""
image = "/images/vat-obraz.PNG"
title = "Czy sprzedaż walut wirtualnych podlega opodatkowaniu VAT?"
type = ""

+++
Zgodnie z przepisami ustawy o podatku od towarów i usług opodatkowaniu podatkiem VAT podlega m.in. odpłatna dostawa towarów i odpłatne świadczenie usług na terytorium kraju.

Przez dostawę towarów rozumie się przeniesienie prawa do rozporządzania towarami jak właściciel.

Natomiast przez świadczenie usług rozumie się każde świadczenie na rzecz osoby fizycznej, osoby prawnej lub jednostki organizacyjnej niemającej osobowości prawnej, które nie stanowi dostawy towarów.

Jak wskazują organy podatkowe sprzedaż walut wirtualnych podlega opodatkowaniu podatkiem VAT jako świadczenie usług. Stanowisko takie zaprezentował przykładowo Dyrektor Krajowej Informacji Skarbowej w interpretacji z 9 kwietnia 2019 r., sygn. 0112-KDIL2-2.4012.77.2019.4.AP.

Stanowisko prezentowane przez polskie organy skarbowe zbieżne jest ze stanowiskiem Trybunał Sprawiedliwości Unii Europejskiej przedstawionym w wyroku 22 października 2015 r., sygn. C-264/14.

W ww. wyroku Trybunał orzekł, że transakcje polegające na wymianie waluty tradycyjnej na walutę wirtualną "bitcoin" i odwrotnie dokonywane za zapłatą kwoty marży, którą stanowi różnica pomiędzy ceną, po której nabywana jest waluta, a ceną, po jakiej jest sprzedawana, stanowią odpłatne świadczenie usług. Usługi takie są zwolnione od podatku na mocy art. 135 ust. 1 lit. e Dyrektywy 2006/112/WE Rady z dnia 28 listopada 2006 r. w sprawie wspólnego systemu podatku od wartości dodanej.

Przepisem implementującym art. 135 ust. 1 lit. e dyrektywy VAT do polskiego sytemu prawnego jest art. 43 ust. 1 pkt 7 ustawy o podatku od towarów i usług.

Zatem w przypadkach, w których miejscem świadczenia a zarazem opodatkowania usługi sprzedaży walut wirtualnych będzie terytorium Polski, sprzedaż ta stanowić będzie usługę podlegającą opodatkowaniu podatkiem VAT, która będzie objęta zwolnieniem od tego podatku, na podstawie art. 43 ust. 1 pkt 7 ustawy.

Podsumowując można stwierdzić, że transakcje sprzedaży nie będą związane z negatywnymi konsekwencjami na gruncie podatku VAT. Należy jednak pamiętać o ich odpowiednim ujęciu w deklaracji podatkowej.

W razie problemów podatkowych związanych z rozliczeniem walut wirtualnych zapraszamy do kontaktu!